~N~ карток викладені в ряд зліва направо. На кожній картці написано два натуральні числа, одне вгорі й цианового кольору, інше внизу й фіолетового кольору. Два гравці по черзі забирають по одній картці, причому забирати можна або крайню ліву, або крайню праву. Закінчується гра, коли забрано всі картки, пропускати хід не можна. Мета гри --- отримати якомога більшу суму, **_враховуючи, що 1-й гравець враховує й додає лише верхні цианові числа своїх карток, 2-й гравець враховує й додає лише нижні фіолетові числа своїх карток_**.

Якими будуть результати гри при правильній грі обох гравців?

## Вхідні дані
У першому рядку вказано кількість карток ~N~ (~1 \le N \le 30~). Далі йдуть ~N~ рядків, кожен з яких містить записані через пропуск (пробіл) рівно два натуральних числа, записані на відповідній картці, спочатку верхнє цианове, потім нижнє фіолетове. Гарантовано, що всі ~2N~ чисел різні, всі є цілими степенями двійки і перебувають у межах від ~2^0~ до ~2^{60}~, обидві межі включно.

## Вихідні дані
Виведіть в одному рядку через пропуск два цілі числа --- результати гри при правильній грі обох гравців, спочатку суму цианових чисел, яку набере 1-й гравець, потім суму фіолетових чисел, яку набере 2-й гравець.

## Приклади

**Вхідні дані:**
```
4
1024 8
256 512
4 2
16 65536
```

**Вихідні дані:**
```
1280 65538
```

**Вхідні дані:**
```
4
1 2
8 64
1024 256
32 16
```

**Вихідні дані:**
```
1025 80
```

**Вхідні дані:**
```
4
1 2
8 256
1024 64
32 16
```

**Вихідні дані:**
```
1056 258
```