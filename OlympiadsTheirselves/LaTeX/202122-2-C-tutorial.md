# Розбір задачі

**Основна рекомендована ідея на повні бали.**
Можна підтримувати лічильник, який в момент початку обробки рядка рівний 0, при кожній `(` збільшується на 1, а при кожній `)` зменшується на 1. Рядок правильний тоді й тільки тоді, коли виконуються обидві властивості: (1) наприкінці обробки всього рядка цей лічильник знову рівний 0; (2) за весь час обробки рядка лічильник ні разу не ставав строго від'ємним.

Щоб пройти частину `C2`, важливо не тримати в пам'яті одночасно весь рядок, а читати його символ за символом, і, обробивши поточний символ, тут же його забувати. Перевірено (ще до офіційного туру), що всіма мовами, оголошеними в пам'ятці як гарантовані (`g++`, `fpc`, `python3`, `java`) це написати можливо. Щоправда, для `python3` для цього довелося додатково збільшити ліміт пам'яті та ліміт часу (й на турі перевірка відбувалася на вже збільшених; суть у тому, що не було спроб учасників читати по одному символу\dots); також, для `python3` не вдалося написати код так, щоб один і той самий код проходив хоч `C1`, хоч `C2` (це й було однією з причин розділення однієї задачі `C` на технічно різні частини `C1` та `C2` в єджаджі).

**Альтернативний підхід, що дозволяє набрати значну частину балів.**
Досить природним є також такий розв'язок: *«поки можливо, видаляти всі входження `()`; початковий рядок був правильним тоді й тільки тоді, коли такі видалення закінчуються порожнім рядком»*. Він повільніший за вищезгаданий, особливо на вхідних даних, де велика вкладеність дужок. Початковим наміром було, щоб цей розв'язок набирав десь 120--140 балів зі 180. Однак, через недогляд автора задачі, цей розв'язок міг набирати чи не набирати повний бал складової `C1` (180 балів), залежно від того, наскільки ефективно реалізована заміна підрядка у відповідному бібліотечному методі, через що виникла ситуація, що коли мова програмування забезпечує більш ефективну заміну підрядків, то цей алгоритм проходить усі тести частини `C1`, а коли менш ефективно, то не всі. Оскільки це з'ясувалося лише після того, як дехто з учасників отримав повний бал за такий розв'язок, було прийнято рішення так і залишити, бо інакше це було б відбирання вже виставлених балів, що украй небажано.

**А в яких ситуаціях може бути 170 балів зі 180?**
Якщо дуже уважно прочитати умову, можна побачити, що в `C2` заборонено порожній рядок (жодного символа), а в `C1` він не заборонений (отже, дозволений) і формально задовольняє вимогам правильності; тобто, треба вміти обробляти ситуацію, коли серед рядків є порожній (що є проблемою, зокрема, якщо писати мовою C++ і читати оператором `>>`), і виводити для порожніх рядків відповідь `1`.