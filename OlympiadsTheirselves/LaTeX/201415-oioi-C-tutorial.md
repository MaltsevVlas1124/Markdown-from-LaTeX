Коло --- множина точок, рівновіддалених від центру, тож досліджувана точка потрапляє всередину кола, коли відстань між нею і центром кола менша за радіус, на саме коло --- коли рівна, і назовні, коли більша. Ця відстань рівна ~\sqrt{(x_i-x_C)^2+(y_i-y_C)^2}~ (де ~ (x_i; y_i) ~ --- координати досліджуваної точки, ~ (x_C; y_C) ~ --- центру кола). Тож (для програми, що працює *лише для 1-го* способу подання кола) лишається тільки написати цикл зі вкладеними розгалуженнями на три випадки. При бажанні, можна позбутися похибок, прибравши корені, тобто порівнювати ~ (x_i-x_C)^2+(y_i-y_C)^2 ~ з ~R^2~. Остаточна реалізація --- `k9iLan`.

Розібратися, що робити з 2-м способом подання, *значно* складніше (можливо навіть складніше усієї решти 2 1/2 задач цього туру). Можна звести 2-й випадок до 1-го, тобто перейти від трьох точок до центру й радіусу проведеного через ці три точки кола, та використати вже розглянутий розв'язок.

Один зі способів --- будувати перетин серединних перпендикулярів двох сторін ~\triangle{}ABC~, тобто ті ж дії, що й на уроці геометрії, але виконані замість циркуля і лінійки засобами *обчислювальної геометрії* (англ. *computational geometry*). Вступ до обч. геометрії можна знайти у багатьох місцях, зокрема [goo.gl/6yppjy](https://goo.gl/6yppjy). Програма, що розв'язує задачу цим способом --- `k1aFcF` (але звідти свідомо прибрані допоміжні функції, пояснені за попереднім посиланням).

Інший спосіб --- вивести на папері прямі формули, розв'язавши систему

$$ \left\{
\begin{array}{c}
(x-x_A)^2+(y-y_A)^2 = (x-x_B)^2+(y-y_B)^2,\\
(x-x_A)^2+(y-y_A)^2 = (x-x_C)^2+(y-y_C)^2,
\end{array}
\right. $$

де ~x_A~, ~y_A~, ~x_B~, ~y_B~, ~x_C~, ~y_C~ --- координати заданих точок (до них треба ставитися як до відомих значень), а ~x~ та ~y~ --- координати центра кола, їх-то й шукаємо. Розв'язати цю систему легше, ніж може здатися, бо після перетворень, аналогічних ~ (x-x_A)^2 = x^2-2x_A \cdot x+x_A^2 ~, можна позводити ~x^2~ та ~y^2~, і рівняння стають лінійними відносно ~x~ та ~y~ (що логічно, бо це серединні перпендикуляри).

$$ \left|\begin{array}{cccc}
x_A	& y_A	& x_A^2+y_A^2	&	1	\\
x_B	& y_B	& x_B^2+y_B^2	&	1	\\
x_C	& y_C	& x_C^2+y_C^2	&	1	\\
x_i	& y_i	& x_i^2+y_i^2	&	1	\\
\end{array}\right| $$
Можна й не виражати 2-ий випадок через 1-ий. Виявляється, відповідь на задачу можна взнавати за знаком детермінанта, наведеного праворуч.
(*Детермінант*, він же *визначник* --- стандартний термін теорії матриць. Як обчислювати детермінант та чому цей детермінант має описану далі властивість, охочі можуть знайти самостійно.)

Отже: рівність цього детермінанта 0 означає, що ~ (x_i;y_i) ~ лежить на колі, проведеному через ~ (x_A;y_A) ~, ~ (x_B;y_B) ~, ~ (x_C;y_C) ~; додатне значення --- всередині; від'ємне --- ззовні. Тільки це якщо обхід ~\triangle{}ABC~ (у порядку ~A~, ~B~, ~C~) додатний (проти годинникової стрілки), а при зміні напрямку обходу ~\triangle{}ABC~ слід обміняти місцями смисл додатного і від'ємного знаків детермінанту. Зовсім не очевидно, але ж це *лише один зі* способів розв'язання задачі...﻿
