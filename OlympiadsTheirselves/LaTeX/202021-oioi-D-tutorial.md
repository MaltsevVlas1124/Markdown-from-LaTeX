Само собою, для розуміння цієї задачі варто спочатку зрозуміти пов'язану попередню задачу, бо ця задача є подальшим розвитком тієї.

В&nbsp;будь-якому (від найпростішого до&nbsp;найефективнішого) розв'язку цієї задачі використовуються такі факти та&nbsp;спостереження аналітичної геометрії:
- відстань між точками з&nbsp;координатами ~(x,y)~ та&nbsp;~(x_i,y_i)~ становить ~\sqrt{(x-x_i)^2+(y-y_i)^2}~ (оскільки система координат прямокутна, цю формулу можна отримати як&nbsp;наслідок з&nbsp;теореми Піфагора);
- коли *центр* круга має відстань ~d_i = \sqrt{(x-x_i)^2+(y-y_i)^2}~ від точки ~(x,y)~, з&nbsp;якої як&nbsp;з&nbsp;центра Василько намагається малювати свої кола, то найближча точка цього круга розміщена на&nbsp;відстані ~d_i - r_i~, а&nbsp;найдальша — на&nbsp;відстані ~d_i + r_i~ (де ~r_i~ — радіус цього круга; нижня межа ~d_i - r_i~ взята у&nbsp;припущенні, що&nbsp;точка ~(x,y)~ не потрапляє всередину цього кола; якщо потрапляє, величина ~d_i - r_i~ стає від'ємною; взагалі-то відстані від'ємними не бувають, але в&nbsp;рамках цієї задачі це означає, що&nbsp;потрібно за&nbsp;спеціальним розгалуженням виводити відповідь 0 і&nbsp;не рахувати далі по&nbsp;суті, тому можна все-таки рахувати за&nbsp;формулою ~d_i - r_i~, заодно перевіряючи знак).

(Аргументувати, що&nbsp;(при перебуванні ~(x,y)~ ззовні круга) проміжок відстаней між ~(x,y)~ та&nbsp;різними частинами круга справді становить від ~d_i - r_i~ до&nbsp;~d_i + r_i~, де ~d_i = \sqrt{(x-x_i)^2+(y-y_i)^2}~, можна, наприклад, так: проведемо пряму, що&nbsp;проходить через ~(x,y)~ та&nbsp;~(x_i,y_i)~; межі круга радіусом ~r_i~ завжди, в&nbsp;тому числі й&nbsp;на цій прямій, перебувають на&nbsp;відстані ~r_i~ від його центру; так і&nbsp;виходить, що&nbsp;найближча до&nbsp;~(x,y)~ точка круга розміщена на&nbsp;відстані ~d_i - r_i~ (на&nbsp;~r_i~ ближче, чим центр), а&nbsp;найдальша на&nbsp;відстані ~d_i + r_i~ (на&nbsp;~r_i~ далі, чим центр).)

### Очевидний підхід, 60% балів.
З&nbsp;урахуванням усього досі описаного, досить очевидним є такий, наприклад, розв'язок:
1. ініціалізувати `ans = 0`;
2. перебрати зовнішнім циклом усі можливі кола радіусів ~r~, ~2r~, ~3r~, ... (можна обчислити кількість кіл за&nbsp;формулою, виведеною в&nbsp;пов'язаній попередній задачі, чи&nbsp;написати тут `while`, який збільшуватиме радіус на&nbsp;~r~, доки не відбудеться торкання до&nbsp;чи вихід за&nbsp;хоча б одну зі стінок (ліва, нижня, права, верхня)), і&nbsp;для кожного такого кола
    1. перебрати внутрішнім циклом всі можливі дірки-круги, і&nbsp;для кожного такого круга
        1. перевірити, чи&nbsp;потрапляє радіус кола, яке міг малювати Василько (визначається зовнішнім циклом) у&nbsp;той проміжок відстаней від ~d_i - r_i~ до&nbsp;~d_i + r_i~, що&nbsp;відповідає поточній дірці-кругу (визначається внутрішнім циклом).
    Якщо коло (визначається зовнішнім циклом) не потрапило ні&nbsp;в&nbsp;одну дірку-круг (визначається внутрішнім циклом), збільшити `ans` на&nbsp;1.
3. вивести `ans`

Правильність такого алгоритму досить зрозуміла: Василько міг би намалювати деяке коло — перевіряємо, чи&nbsp;справді ніщо не заважає; щоб перевірити, порівнюємо з&nbsp;дірками-кругами.

Але біда в&nbsp;тому, що&nbsp;якщо розглянути обмеження нехай навіть не останнього, а&nbsp;передостаннього блоку (~A, B < 10^6~, ~N < 2020~), то зрозуміло, що&nbsp;пройти цей блок шансів нема: при ~A \approx B \approx 10^6~, ~x \approx y \approx \frac{10^6}{2}~, ~r = 1~ виходить, що&nbsp;кількість кіл, які міг би намалювати Василько, ~ \approx 5 \cdot 10^5~, і&nbsp;якщо кожне треба порівнювати з&nbsp;кожною з&nbsp;~N \approx 2000~ дірок-кругів — це ~\approx 10^9~ досить громіздких порівнянь. (Якби нарахування балів було потестовим, а&nbsp;не блоковим, можна було б сподіватися набрати бали хоча б за&nbsp;частину тестів з&nbsp;такими обмеженнями, якщо грамотно використати `break` для обривання внутрішнього циклу перебору дірок-кругів, як&nbsp;тільки буде знайдено перший пертин поточного кола; але з&nbsp;блоковим нарахуванням балів шанси на&nbsp;успішність таких оптимізацій істотно зменшуються, і&nbsp;для використаного набору тестів `break`, начебто, просто не допомагає.)

### А як набрати більше балів?
Як завжди: придумавши спосіб розглянути задачу під іншим кутом зору. Запровадимо вісь радіусів, де радіусами є радіуси тих кіл, які міг би провести Василько. Можна сказати, що&nbsp;це радіуси, котрі використовуються у&nbsp;полярній системі координат (якщо початок координат полярної системи — у&nbsp;спільному центрі тих кіл, які намагається проводити Василько)... втім, таку вісь радіусів можна запровадити й&nbsp;не пов'язуючи її з&nbsp;полярною системою координат. Головне, що&nbsp;на цій вісі відкладаються відстані від центру ~(x,y)~ кіл, які намагається провести Василько. Причому, важливі *лише* відстані (а&nbsp;напрям не важливий); якщо пов'язувати це із полярною системою координат, то будемо розглядати самі лише радіуси, без кутів.

Кожне коло, яке намагається провести Василько, відображається на&nbsp;вісь радіусів єдиною точкою, єдина координата якої дорівнює радіусу цього кола. Отже, всі кола, які міг би намалювати Василько, якби стіни були такі самі, але не було дірок-кругів, перетворюються у&nbsp;точки ~r~, ~2r~, ~3r~, ..., ~K \cdot r~ на&nbsp;вісі радіусів (тут і&nbsp;далі, ~K~ — кількість кіл, знайдена, як&nbsp;у&nbsp;пов'язаній попередній задачі).

А&nbsp;наведені на&nbsp;самому початку розбору задачі міркування дірка-круг ~№ i~ забороняє Васильку проводити кола з&nbsp;радіусами у&nbsp;проміжку від ~d_i - r_i~ до&nbsp;~d_i + r_i~, де ~d_i = \sqrt{(x-x_i)^2+(y-y_i)^2}~ означають, що&nbsp;така дірка-круг перетворюється на&nbsp;тій самій вісі радіусів у&nbsp;відрізок від ~d_i - r_i~ до&nbsp;~d_i + r_i~.

Скажімо, приклад з&nbsp;умови перетвориться так. Є дві дірки-круги. В&nbsp;однієї центр на&nbsp;відстані ~d_i = \sqrt{20^2+15^2} = 25~ і&nbsp;радіус ~r_i = 5~, тому вона створила на&nbsp;вісі радіусів відрізок від ~25 - 5 = 20~ до&nbsp;~25 + 5 = 30~, у&nbsp;якому Василько не може проводити свої кола. В&nbsp;іншої центр на&nbsp;відстані ~d_i = \sqrt{50^2+25^2} = 25\sqrt{5} \approx 55,902~ і&nbsp;радіус ~r_i = 15~, тому вона створила на&nbsp;вісі радіусів відрізок від ~25\sqrt{5} - 15 \approx 40,902~ до&nbsp;~25\sqrt{5} + 15 \approx 70,902~, у&nbsp;якому Василько не може проводити свої кола.

А&nbsp;відстані до&nbsp;стін та&nbsp;значення ~r = 8~, на&nbsp;яке Василько планує щоразу змінювати радіус своїх кіл, задають точки 8, 16, 24, 32. Cеред них, 8, 16, 32 враховуються в&nbsp;остаточну відповідь (кола з&nbsp;такими радіусами проводити можна, бо відповідні цим колам точки на&nbsp;вісі радіусів не потрапляють у&nbsp;жоден з&nbsp;відрізків на&nbsp;вісі радіусів, відповідних діркам-кругам).

Звідси можна бачити, що&nbsp;задачу *скільки кіл може намалювати Василько?* можна переформулювати як&nbsp;*скільки з&nbsp;точок ~r~, ~2r~, ~3r~, ..., ~K \cdot r~ не потрапляють у&nbsp;жоден з&nbsp;відрізків, відповідних діркам-кругам?* (щоправда, з&nbsp;поправкою: перевіряти, що&nbsp;точка ~(x,y)~ не потрапляє ні&nbsp;в&nbsp;яку дірку-круг, треба окремо); як&nbsp;вже сказано, ~K~ означає кількість кіл, знайдену, як&nbsp;у&nbsp;пов'язаній попередній задачі.

Хоч і&nbsp;гарантовано, що&nbsp;самі дірки-круги не можуть перетинатися, утворені з&nbsp;них відрізки на&nbsp;вісі радіусів цілком можуть: ми ж при переході від початкових прямокутних координат до&nbsp;вісі радіусів звертаємо увагу лише на&nbsp;відстані, ігноруючи напрям, а&nbsp;в&nbsp;різних напрямах на&nbsp;приблизно однакових відстанях цілком можуть бути одночасно багато дірок-кругів. Наприклад, може існувати ситуація, коли є відразу три дірки-круги, котрі не перетинаються як&nbsp;круги, але відповідні їм відрізки на&nbsp;вісі радіусів перетинаються. Очевидно, що&nbsp;їх може бути й&nbsp;ще більше.

Тому, задачу пошуку точок, що&nbsp;не потрапляють у&nbsp;жоден з&nbsp;відрізків, відповідних діркам-кругам слід розв'язувати, враховуючи, що&nbsp;такі відрізки можуть хоч не мати спільних точок (вже на&nbsp;вісі радіусів), хоч перетинатися частково, хоч коротший може бути повністю вкладеним у&nbsp;довший — програма мусить правильно враховувати всі ці випадки. Тому зовсім простого алгоритму не виходить.

### 100%-й спосіб № 1.
Перш за&nbsp;все, розберемося, чи&nbsp;справді центр усіх Василькових кіл ~(x,y)~ не потрапляє ні&nbsp;в&nbsp;одну з&nbsp;дірок; якщо потрапляє, виводимо відповідь 0; якщо не потрапляє, перетворюємо кожну дірку-круг у&nbsp;відрізок на&nbsp;вісі радіусів. (Що таке вісь радіусів та&nbsp;що таке ~K~, див. вище.) Само собою на&nbsp;вісі радіусів є точки ~r~, ~2r~, ~3r~, ..., ~K \cdot r~, відповідні місцям, де Василько міг би проводити кола. Оголосимо їх елементами масиву (від 1-го по&nbsp;~K~-го, чи&nbsp;від 0-го по&nbsp;~(K-1)~-й, це неважливо), і&nbsp;нехай ті елементи відповідають на&nbsp;питання *чи правда, що&nbsp;відповідна точка не потрапляє у&nbsp;жоден відрізок?*, або, що&nbsp;те само, *чи правда, що&nbsp;Василько може провести відповідне коло?*. Спочатку, ініціалізуємо всі елементи цього масиву значеннями `true`. Потім будемо перебирати зовнішнім циклом відрізки на&nbsp;вісі радіусів, відповідні діркам-кругам, і&nbsp;для кожного такого відрізка запускати внутрішній цикл, який перетворить з&nbsp;`true` на&nbsp;`false` усі елементи масиву, які потрапляють у&nbsp;відповідний відрізок. Наприкінці лишається тільки порахувати кількість елементів, які лишилися `true`. Або, якщо весь час використовувати цілий, а&nbsp;не логічний, тип (`1` замість `true` і&nbsp;`0` замість `false`), то можна порахувати суму масиву.

Правильність цього алгоритму теж більш-менш очевидна (тим, хто зрозумів суть вісі радіусів). Але... все одно маємо вкладені цикли, один по&nbsp;кругам-діркам, інший по&nbsp;~r~, ~2r~, ~3r~, ..., ~K \cdot r~, тільки й&nbsp;того що&nbsp;переставлені місцями відносно очевидного підходу; чому раптом це повинно бути швидше? Хіба цей алгоритм має не ту саму оцінку ~\Theta(N \cdot K)~, про яку раніше говорилося, що&nbsp;з&nbsp;нею можна набрати лише 60&nbsp;% балів?

Виявляється, не зовсім ту саму. По-перше, цей алгоритм треба правильно реалізувати у&nbsp;деталях, зокрема — не перебирати внутрішнім циклом *усі* 1, 2, 3, ..., ~K~ чи&nbsp;0, 1, 2, ..., ~K-1~, відповідні ~r~, ~2r~, ~3r~, ..., ~K \cdot r~; слід починати з&nbsp;~\approx \frac{d_i-r_i}{r}~ і&nbsp;закінчувати, коли досягається ~\approx \min(K, \frac{d_i+r_i}{r})~, тобто переглядати лише ті елементи, яким справді треба надати `false` чи&nbsp;`0`.

Може здатися, ніби це якась дивна оптимізація, бо вона нічого не дасть, якщо для майже кожного з&nbsp;відрізків доведеться пробігти майже увесь діапазон масиву. Що&nbsp;ж, для таких відрізків така оптимізація справді нічого (чи майже нічого) не дала б. Але насправді ***не може бути водночас багато довгих відрізків***. Бо відрізки в&nbsp;нас не любо-які, а&nbsp;утворені з&nbsp;дірок-кругів, причому дірки-круги не перетинаються.

Наприклад, якби всі дірки-круги мали радіус ~0,4 \cdot K \cdot r~ (відповідно, відрізки на&nbsp;вісі радіусів займали 80&nbsp;% проміжку від 0 до&nbsp;~K \cdot r~; смисл ~K~ див. вище) і&nbsp;мусіли повністю розміщуватися всередині останнього кола радіусом ~K \cdot r~, то їх помістилось би щонайбільше 3 (три) штуки; аналогічно, для ~0,3 \cdot K \cdot r~ щонайбільше 7 (сім) штук (додати ще одну посередині не можна, бо спільний центр всіх Василькових кіл потрапив би у&nbsp;дірку).

Само собою, за&nbsp;рахунок того, що&nbsp;дірки-круги можуть бути різних радіусів, а&nbsp;також можуть потрапляти у&nbsp;коло радіуса ~K \cdot r~ лише частково (маючи помітну свою частину ззовні), замість наведених 3 чи&nbsp;7 дірок-кругів їх може бути й&nbsp;більше. Але значно більше — лише за&nbsp;рахунок значного зменшення розміру більшості дірок-кругів, і&nbsp;загальний приблизний висновок "не може бути водночас багато довгих відрізків" від цього не порушується. А&nbsp;це означає, що&nbsp;асимптотична оцінка ~\Theta(N \cdot K)~ сильно завищена, насправді програму можна реалізувати так, щоб вона працювала значно швидше. На&nbsp;жаль, виразити теоретично правильну асимптотичну оцінку досить складно. Але виявляється, що&nbsp;акуратна в&nbsp;деталях реалізація цього алгоритма проходить усі тести. (Хоча, якщо чесно, початковий намір автора задачі був, щоб такий алгоритм не проходив останній блок.)

### А якщо координати будуть значно більші, як-то до ~10^{18}~? (100%-й спосіб № 2.)
Попередній алгоритм справді не дуже добрий тим, що&nbsp;час його роботи залежить від значень координат. Тому й&nbsp;пропонується розглянути також наступний алгоритм. Щоб це стало справді важливим, значення координат треба істотно збільшити... але тоді стане важливим такий чинник, як&nbsp;похибки обчислень (про що&nbsp;може бути детальніше в&nbsp;інших джерелах). Якщо при координатах до&nbsp;~10^7~ майже всі математично-правильні обчислення, виконані у&nbsp;стандартному типі даних з&nbsp;рухомою комою (floating point), не матимуть особливих проблем через похибки, то при більших значеннях з&nbsp;цим усе значно гірше та&nbsp;складніше. Тому й&nbsp;вийшло, що&nbsp;задача дана з&nbsp;обмеженнями, при яких наступний алгоритм не має істотних переваг над попереднім, хоча, якби додатково збільшили значення координат, наступний алгоритм мав би значні переваги над попереднім і&nbsp;за&nbsp;швидкістю виконання, і&nbsp;за&nbsp;обсягом використаної пам'яті.

Розглянемо ту саму вісь радіусів, але не будемо пов'язувати її з&nbsp;масивом. Натомість, розглянемо на&nbsp;ній більш-менш відому задачу міра об'єднання відрізків на&nbsp;прямій, що&nbsp;розв'язується методом, який називають вимітанням, замітанням, методом сканувальної (рос. "сканирующей") прямої; це все різні назви одного й&nbsp;того ж методу. Він розглянутий у&nbsp;багатьох джерелах (одне з&nbsp;таких джерел — EjudgeCkipoName, [змагання №54](https://ejudge.ckipo.edu.ua/cgi-bin/new-register?contest_id=54)), тому не пояснюватимемо його справді детально. Але короткий опис, поєднаний із конкретним прикладом, розглянемо. Нехай, наприклад, дірки-круги перетворюються у&nbsp;відрізки на&nbsp;вісі радіусів ~ \sqrt{22^2+0^2} \pm 5 = [17...27] ~, ~ \sqrt{18^2+20^2} \pm 7 \approx [19,907...33,907] ~, ~ \sqrt{18^2+10^2} \pm 2 \approx [18,591...22,591] ~ та&nbsp;~ \sqrt{25^2+35^2} \pm 5 \approx [38,012...48,012] ~.

Якщо відсортувати всі координати початків та&nbsp;кінців таких відрізків (спільним масивом, але так, щоб після сортування було ясно, де початки й&nbsp;де кінці), можна йти зліва направо, перебираючи не значення окремих координат, а&nbsp;лише точки подій, якими є: 0; відсортовані координати тих початків та&nbsp;кінців, які потрапили в&nbsp;проміжок від 0 до&nbsp;~K \cdot r~; координата ~K \cdot r~. При цьому слід підтримувати певну змінну, яку часто називають статус; конкретно у&nbsp;цій задачі статус є цілим невід'ємним числом; він спочатку рівний 0, потім на&nbsp;кожному початку відрізка збільшується на&nbsp;1, на&nbsp;кожному кінці відрізка зменшується на&nbsp;1. Отже, точки не належать жодному відрізку там і&nbsp;лише там, де статус=0. Щоразу, коли статус змінюється з&nbsp;0 на&nbsp;1, потрібно порахувати (за&nbsp;формулою, без циклу), скільки було координат, кратних ~r~, до&nbsp;цієї точки, після попередньої (причому, попередня обов'язково є або координатою 0 (початком вісі радіусів), або такою, де статус змінювався з&nbsp;1 на&nbsp;0).
