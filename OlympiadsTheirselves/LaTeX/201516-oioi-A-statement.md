#Високосні роки

Сучасний григоріанський календар діє, починаючи з п'ятниці 15 жовтня 1582 року. Він відрізняється від попереднього юліанського трохи складнішим, але зате й більш точним правилом визначення, які роки високосні (містять дату 29 лютого), а які ні.
У юліанському правило було дуже просте: якщо номер року кратний 4 (іншими словами, ділиться на 4 без остачі), то лютий містить 29 днів, а якщо не кратний, то 28 днів. Але Земля обертається навколо Сонця за приблизно 365,242 доби, а не 365,250 рівно, що й призвело до накопичення похибки (10 днів за 1500 років).
Тому правило визначення, чи високосний рік, у сучасному григоріанському календарі таке: ***Високосним є кожен четвертий рік, за винятком років, номер яких ділиться без залишку на 100, але не ділиться без залишку на 400.***. Зокрема, 1700, 1800 і 1900 роки були не високосними за григоріанським календарем (хоч і високосними за юліанським). Але 1600 і 2000 роки були високосними за обома календарями.
Так і вийшло, що різниця між цими календарями, яка у XVI ст. складала 10 днів, наразі становить 13 днів.

Напишіть програму, яка читатиме номер року і визначатиме, чи високосний цей рік за кожним із цих календарів.

## Вхідні дані
Єдине ціле число, у проміжку ~1583 < y < 4321~ --- номер року.

## Вихідні дані
Виведіть у першому рядку або єдине слово `YES`, якщо рік високосний за григоріанським календарем, або єдине слово `NO`, якщо не високосний.
Другий рядок теж має містити єдине слово `YES`, або `NO`, з аналогічним смислом, але для юліанського календаря.
Важливо, щоб слова `YES` та/або `NO` були написані великими латинськими літерами, без лапок.

## Приклади

**Вхідні дані:**
```
2015
```

**Вихідні дані:**
```
NO
NO
```

**Вхідні дані:**
```
2012
```

**Вихідні дані:**
```
YES
YES
```

**Вхідні дані:**
```
2000
```

**Вихідні дані:**
```
YES
YES
```

**Вхідні дані:**
```
1900
```

**Вихідні дані:**
```
NO
YES
```